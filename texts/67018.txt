Vastaus kirjalliseen kysymykseen KKV 490/2017 vp

Vastaus kirjalliseen kysymykseen valtakunnallisesta Omakantapalvelusta
Eduskunnan puhemiehelle
Eduskunnan työjärjestyksen 27 §:ssä mainitussa tarkoituksessa Te, Arvoisa puhemies, olette
toimittanut asianomaisen ministerin vastattavaksi kansanedustaja Sari Essayahin/kd näin
kuuluvan kirjallisen kysymyksen KK 490/2017 vp:
Voidaanko Omakanta-palvelun 10 vuoden ikärajaa, joka koskee vanhempien
tiedonsaantioikeutta,pitää tarkoituksenmukaisena huomioiden lapsen etu ja kehitystaso?
Vastauksena kysymykseen esitän seuraavaa:
Sosiaali- ja terveydenhuollon potilas- ja asiakastiedot ovat arkaluonteisia henkilötietoja ja niiden
luovuttaminen kolmansille tahoille edellyttää aina potilaan/asiakkaan suostumusta tai laissa määriteltyä
luovutusvelvollisuutta tai -oikeutta. Alaikäisten potilaiden tietojen käsittelyyn liittyy erityisvaatimuksia,
joiden toteuttaminen on paperipohjaisessa järjestelmässä hoidettu tapauskohtaisesti terveydenhuollon
ammattihenkilöiden erillisarviointien perusteella. Kun potilas- ja asiakastietojen käsittelyä on siirretty
sähköisiin ratkaisuihin, on noussut esille ongelmia tietoteknisten ratkaisujen toteuttamisessa ja
luovutukseen liittyvien täsmällisten käsittelysääntöjen määrittelyssä.

Säädökset alaikäisen potilaan hoitoon liittyvistä erityismenettelyistä ovat laissa potilaan
asemasta ja oikeuksista (785/1992, potilaslaki). Potilaslain 9 §:n 2 momentin mukaan
alaikäisellä on myös aina oikeus kieltää luovuttamasta terveydentilaansa ja hoitoonsa liittyviä
tietojaan huoltajalle tai muulle lailliselle edustajalle, jos hän ammattihenkilön arvion mukaan on
ikäänsä ja kehitystasoonsa nähden kypsä päättämään hoidostaan. Säännöksessä ei ole ikärajaa
eikä muita ehtoja.
Vuonna 2014 toteutettiin lakeihin asiakastietojen sähköisestä käsittelystä sosiaali- ja
terveydenhuollossa (159/2007, asiakastietolaki) sekä sähköisestä lääkemääräyksestä (61/2007)
muutos, joka sallii alaikäisten potilas- ja lääkemääräystietojen näkymisen Omakanta-palvelussa.
Edellytys on, että se voidaan toteuttaa loukkaamatta em. potilaan asemasta ja oikeuksista
annetun lain (1992/785, potilaslaki) 7 §:n 1 momentissa ja 9 §:n 2 momentissa säädettyä
alaikäisen oikeutta itsenäiseen ja luottamukselliseen asiointiin terveydenhuollossa.
Ennen em. muutoksia lakeihin asiakastietojen sähköisestä käsittelystä sosiaali- ja
terveydenhuollossa sekä sähköisestä lääkemääräyksestä ei alaikäisen tietoja voitu näyttää
ollenkaan Omakantassa. Koska osa alaikäisten huollettavien tiedoista kuitenkin haluttiin avata
huoltajille jo ennen terveydenhuollon tietojärjestelmien muutosten valmistumista, tehtiin
sosiaali- ja terveysministeriössä päätös siitä, että alle 10-vuotiaden huollettavien tiedot
näytetään. Ikärajan määrittelyn lähtökohtana pidettiin sosiaali- ja terveysministeriössä sitä, että
tätä nuoremmat potilaat eivät pääsääntöisesti ole kypsiä päättämään hoidostaan eivätkä siten
myöskään oikeutettuja kieltämään potilastietojensa antamista huoltajilleen. 10 vuoden ikärajaan
päädyttiin laajan keskustelun jälkeen.
Samaan aikaan kun Omakanta-palvelun tiedot avattiin lokakuussa 2016 alle 10-vuotiaiden
huoltajille, toteutettiin myös alle 18-vuotiaille mahdollisuus nähdä omat tietonsa Omakantapalvelussa. Alaikäinen voi kirjautua Omakantaan vastaavalla tavalla kuin täysi-ikäinen, jos
hänellä on henkilökohtaiset pankkitunnukset, mobiilivarmenne tai sähköinen henkilökortti.
Alaikäinen voi kirjauduttuaan itse Omakantaan tarkastella tietojaan myös yhdessä
vanhempiensa kanssa.
Vanhemmilla on oikeus ja velvollisuus huolehtia lapsensa terveysasioista. Alaikäisen lapsen
huoltaja voi hoitaa terveydenhuollossa ja apteekissa kaikkia lapsensa resepteihin tai
terveysasioihin liittyviä asioita kuten ennenkin. Myös tällöin terveydenhuollon ja apteekkien
tulee varmistaa alaikäisen mahdollinen potilaslain mukainen kielto.
Omakanta on vuodesta 2016 alkaen ollut uusi mahdollisuus nähdä alaikäisen huollettavan
tiedot. Sähköisten palveluiden käyttöönotto on merkittävä parannus terveydenhuollon
toimintaan. Sillä ei kuitenkaan ole ollut tarkoitus poistaa normaaliin hoitosuhteeseen kuuluvaa
kommunikaatiota, jossa lasta hoidetaan yhteisymmärryksessä hänen ja huoltajiensa kanssa.
Lisäksi huoltajilla on oikeus saada potilaslain säännösten mukaisesti kaikki hoitoon liittyvät
tiedot siltä terveydenhuollon toimintayksiköltä, jossa lasta on hoidettu. Erikoissairaanhoidossa
käytäntönä on, että hoitojakson jälkeen potilaalle tai hänen huoltajilleen lähetetään paperinen
hoitoyhteenveto kotiin.
Sosiaali- ja terveysministeriö on kiirehtinyt terveydenhuollon palveluiden tuottajien tilaamien ja
tietojärjestelmätoimittajien toteuttamien tietojärjestelmien ja sähköisten palveluiden
lainsäädännön mukaista toteutumista.
Omakannan 10 vuoden ikäraja on väliaikainen. Kun tarvittavat terveydenhuollon
tietojärjestelmien muutokset on toteutettu, kaikkien alaikäisten tiedot näytetään potilaslain 9
§:n 2 momentin mukaiset rajoitukset huomioiden huoltajille Omakantassa.
Helsingissä 27.11.2017
Perhe- ja peruspalveluministeri

Annika Saarikko


